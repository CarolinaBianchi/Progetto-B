REGOLE DEL GIOCO

SCOPO DEL GIOCO
Raggiungere per primi il proprio obiettivo segreto.

COMPONENTI
Mappa rappresentante un planisfero suddiviso in 42 territori appartenenti ai 6 continenti. 6 eserciti di diverso colore, costituiti da carri armati (ciascuna rappresentante un’armata). Un mazzo di carte “Obiettivi”, indicanti gli obiettivi segreti che i giocatori tenteranno di raggiungere. 3 dadi rossi d’attacco. 3 dadi blu da difesa. Un mazzo di carte “Territori” così suddiviso: 42 carte indicante ciascuna uno dei territori presenti sulla plancia di gioco e il simbolo di una delle tre armi dell’esercito (fanteria, cavalleria, artiglieria). 2 carte “Jolly” distinguibili dalle altre per la presenza dei simboli di tutte le armi.

PREPARAZIONE 
• Per prima cosa, viene assegnata a ogni giocatore una carta obbiettivo
• Ogni giocatore dispone di una dotazione iniziale così composta: 
35 armate se si gioca in 3
30 armate se si gioca in 4 
25 armate se si gioca in 5 
20 armate se si gioca in 6 
 • Distribuzione casuale dei territori in base al numero dei giocatori e assegnazione di un carro armato per ogni territorio

DISPOSIZIONE INIZIALE DELLE ARMATE
• I giocatori collocano un’armata su ogni territorio in loro possesso poi, partendo dal primo che è scelto casualmente dal sistema e seguendo poi la lista dei giocatori inseriti, ciascuno a turno colloca 3 armate sulla mappa a rafforzare i propri territori. 
• Questa operazione viene ripetuta fino all’esaurimento della dotazione iniziale di ogni giocatore. 

COME SI GIOCA
Le mosse di ogni giocatore si suddividono in 3 fasi.

PRIMA FASE: RIFORNIMENTO
 a) Ogni giocatore, al proprio turno, prende tante armate del proprio colore quanti sono i territori da lui occupati sulla plancia divisi per 3. Esempio: il giocatore di turno occupa 14 territori, quindi ha diritto a 4 armate (14:3 = 4,6 arrotondato per difetto a 4).
 b) Se il giocatore occupa tutti i territori di uno o più continenti, ha diritto (ad ogni turno) ad un certo numero di armate supplementari, secondo quanto riportato nella seguente tabella (riprodotta anche sulla plancia di gioco): Australia (Oceania): 2 armate Europa: 5 armate Sud America: 2 armate Nord America: 5 armate Africa: 3 armate Asia: 7 armate 6 
c) Ogni volta in cui un giocatore (a conclusione del suo turno) conquista uno o più territori, ha diritto a pescare la prima carta del mazzo dei “Territori”, che conserverà senza mostrarla agli altri. Queste carte permettono di ricevere ulteriori armate supplementari, prima di ingaggiare i combattimenti, in base alle combinazioni (Tris) che si riescono a formare:
 • 3 cannoni: 4 armate 
• 3 fanti: 6 armate 
• 3 cavalieri: 8 armate 
• un fante, un cannone e un cavaliere: 10 armate 
• un “Jolly” più due carte uguali: 12 armate
Nota: i “Jolly” sono utilizzabili solo nella combinazione indicata e non in sostituzione di altre carte. Le carte giocate per ottenere rinforzi vengono scartate e, quando il mazzo si esaurisce, il mazziere dovrà mescolare tutte le carte precedentemente utilizzate per formare un nuovo mazzo da cui pescare. Le armate supplementari ottenute in questa fase possono essere disposte sui territori occupati dal giocatore di turno senza alcuna limitazione di numero, ma devono essere collocate tutte prima di iniziare la fase dei combattimenti.

SECONDA FASE: COMBATTIMENTO
Quando i rinforzi sono stati collocati, il giocatore di turno può sferrare i propri attacchi. Il giocatore considera la sua posizione, la forza dei suoi confinanti, il proprio obiettivo segreto e decide se e contro chi effettuare uno o più attacchi. Il giocatore non è obbligato ad attaccare ad ogni turno di gioco, però deve lasciare sempre almeno un’armata di presidio su ogni territorio in suo possesso. In altre parole, non può attaccare se non partendo da un territorio su cui abbia almeno due armate. Esistono due modi per attaccare un territorio: 
a) Via terra: se il territorio da cui si sferra l’attacco è confinante con quello avversario. 
b) Via mare: seguendo la linea tratteggiata che unisce, via mare, i due territori (quello da cui parte l’attacco e quello attaccato). 
Poiché la mappa rappresenta un planisfero, è possibile attaccare dall’Alaska la Kamchatka e viceversa. 
LO SCOPO DI UN ATTACCO È L’ELIMINAZIONE DELLE ARMATE NEMICHE DAI TERRITORI CONFINANTI PER CONSENTIRE ALLE PROPRIE ARMATE L’OCCUPAZIONE DEI TERRITORI AVVERSARI. 
MODALITA’ ATTACCO
I combattimenti si svolgono in questo modo: l’attaccante seleziona il territorio attaccato e quello da cui parte l’attacco.  L’attaccante  sceglie il numero di armate con cui attaccare(massimo 3)  che corrisponde al numero dei dadi(rossi) da lanciare e il sistema si occupa di simulare il lancio.
MODALITA’ DIFESA 
Il difensore, a sua volta, può scegliere un massimo di 3 dadi (blu), anche se possiede più di 3 armate in difesa del territorio attaccato. Il difensore deve tuttavia dichiarare con quante armate intende combattere prima che l’attaccante abbia lanciato i dadi. 
Quando i due giocatori hanno lanciato i dadi, si confrontano i punteggi ottenuti in base al seguente criterio: • Il dado con il punteggio più alto ottenuto dall’attaccante si confronta con il punteggio più alto del difensore.
 • Se è più alto il punteggio dell’attaccante, il sistema elimina una delle armate del difensore
 • Se è più alto il punteggio del difensore, il sistema elimina una delle armate dell’attaccante. 
• In caso di pareggio vince sempre il difensore. 
• Se ciascun giocatore ha lanciato un solo dado, il confronto avviene immediatamente e l’attacco si conclude con il ritiro di una delle armate dal territorio del perdente. 
• Se, invece, l’attaccante o il difensore hanno lanciato due o più dadi, il confronto avviene per eliminazione progressiva del punteggio più basso. 
I punteggi non si sommano mai, si confrontano in ordine di grandezza. L’attaccante può continuare in combattimento e rinnovare la sfida all’avversario per tutte le volte che vuole, sino alla distruzione delle armate avversarie situate sul territorio di suo interesse, oppure decidere di sospendere l’attacco. Il giocatore di turno può sferrare tutti gli attacchi che vuole, da un solo territorio o anche da altri in suo possesso, fino a che è in grado di conservare sui territori da cui vuol fare partire l’attacco almeno due armate. Quando l’attaccante distrugge tutte le armate su un territorio nemico, lo occupa con le armate effettivamente impiegate nell’ultimo lancio di dadi. Se lo desidera, però, può trasportare, partendo dal territorio da cui ha sferrato l’attacco, tutte le armate che vuole. Inoltre, può utilizzare il territorio conquistato come base per un ulteriore attacco. Alla fine del turno se il giocatore ha conquistato uno o più territori, riceve dal sistema una (una sola) carta dal mazzo. Non esiste alcun ordine prestabilito per sferrare gli attacchi, quindi il giocatore di turno può sfidare,una o più volte, tutti i suoi avversari. Il turno si esaurisce quando: 
1) il giocatore di turno decide di sospendere i suoi attacchi ed eventualmente trarre vantaggio dalle mosse degli altri giocatori che possono determinare condizioni favorevoli anche per lui. 
2) il giocatore di turno rimane con una sola armata per presidiare ciascuno dei suoi territori.

TERZA FASE: SPOSTAMENTO
Al proprio turno, ogni giocatore può, che abbia o meno sferrato un attacco, spostare una parte o tutte le sue armate da un territorio ad un altro contiguo, che gli appartiene. Può fare un solo spostamento a sua scelta (ad ogni turno) e deve sempre lasciare almeno un’armata sul territorio da cui si è spostato. Questo spostamento di armate sancisce sempre la conclusione del turno del giocatore. 

Eliminazione di un giocatore
 Quando l’attaccante distrugge l’ultima armata dell’ultimo territorio di un avversario, si impadronisce anche delle sue carte. Il perdente è allora definitivamente eliminato dalla partita. Il vincitore potrà utilizzare le carte conquistate per acquisire nuove armate che collocherà a suo piacimento sui suoi territori
Gli obiettivi segreti 
Nel momento in cui un giocatore ha raggiunto l’obiettivo segreto indicato sulla carta in suo possesso, la partita si conclude con la sua vittoria.
Giocatore passivo
Quando un giocatore abbandona la partita prima di aver perso, le sue carte vengono rimesse nel mazzo, mentre le sue armate vengono lasciate sulla mappa e le sue funzionalità vengono ridotte alla sola difesa sempre con il massimo numero di armate possibili, che viene gestita dal sistema. 
